Tekst: Maria Konopnicka 
A czyjeż to imię rozlega się sławą,
Kto walczy za Francję z Hiszpanami krwawo? 
To konnica polska, sławne szwoleżery 
Zdobywają cudem wąwóz Somosierry. 
Już francuska jazda cofa się w nieładzie, 
Pod śmiertelnym ogniem wał trupów się kładzie.
A wtem Napoleon na Polaków skinął
 – Skoczył Kozietulski, w czwórki jazdę zwinął. 
Na wiarusów czele jak piorun się rzucił,
Wziął pierwszą baterię, ale już nie wrócił. 
Skoczył Dziewanowski, jak piorun się rzucił,
Wziął drugą baterię – ale już nie wrócił.
Skoczył Krzyżanowski, jak piorun się rzucił, 
Wziął trzecią baterię – ale już nie wrócił.
Jeszcze się została ta bateria czwarta… 
Bronią jej Hiszpanie, walka wre zażarta. 
Niegolewski młody spiął konia ostrogą,
 – Może stracę życie, lecz sprzedam je drogo! 
Jak wicher się rzucił i jak błyskawica, 
A za nim, jak burza, ta polska konnica. 
Już biorą armaty, już tną kanoniery, 
Już wzięli Polacy wąwóz Somosierry. 
Niegolewski ranny, z konika się chyli,
 – Napoleon z piersi orła mu przyszpili! 
I rzecze ściskając rannego junaka: 
Nie ma niepodobnej rzeczy dla Polaka!
