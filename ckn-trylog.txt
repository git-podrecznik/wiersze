1

Jak fontanna tak wstawała

Z tymi swymi warkoczami,

Z tymi swymi półsłówkami,

Co kropliła, odkraplała,

Co dzwoniła, co szeptała...

 

 2

 A ja miałem skrzydeł cztery,

 Dla niej jednej cztery skrzydeł,

 I latałem przez Etery,

 Do tej mojej, do nieszczerj,

 Do tej Jasnej-pani sideł...

  

  3

  Od-kraplałem na nią słowa -

  Te, dzwoniące najzabawnij,

  I szeptałem: "Nadzmysłowa!

  Jak my bliscy, jak my dawni

  Jak ta przyjaźń już nie nowa..."

   

   4

   Aż poznałem!... że tak nowa!

    

    * * *

     

     1

     Nadzmysłowa bo też była

     Onegdajsza tamta pani

     I nie taka jak ta miła,

     Com zapomniał pierwszej dla nij...

     Ani do niej się umyła!

      

      2

      Jak zatęskni - to niesztucznie:

      Słowem, okiem, takim okiem,

      Co wyrzuca włócznią w włócznię,

      A zapłacze - to potokiem,

      A zaśmieje się, to hucznie...

       

       3

       Bodaj szepnę jej: te mocy,

       Co olbrzymią pierś i ramię -

       Że wylatasz jakby z procy -

       Ból się łamie, grom się łamie!...

       Tak - jej szepnę o północy.

        

	4

	Aż poznałem znów, że kłamie...

	 

	 * * *

	  

	  1

	  Mniejsza o to... bardzo ładnie...

	  Najżyczliwszym jestem sługą,

	  Jak wypadnie, tak wypadnie,

	  Przecudownie czy szkaradnie,

	  Zawsze pewność - że niedługo.

	   

	   2

	   Przy księżycu dziś herbata?

	   Z dawna miłe mi księżyce...

	   A zieloność - jak sałata;

	   Dzikie także okolice?...

	   - Burze - bębny - błyskawice.

	    

	    3

	    Bardzo ładnie - owszem - służę -

	    Romantycznie albo z grecka,

	    Z tym wszech-śmiechem, co w naturze,

	    Socjalistka czy szlachecka,

	    Kanoniczka albo świecka?...

	    . . . . . . . . . . . . . . . . . . . . . . . . . . . . . . .

	    Bardzo ładnie... owszem, służę.
