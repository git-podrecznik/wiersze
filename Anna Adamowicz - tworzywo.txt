Anna Adamowicz
"tworzywo"

z trzewi Europy Zachodnio-Wschodniej wołam do ciebie
albatrosie o trzewiach pociętych przez plastik
wybacz że nie jestem sprężystą mątwą

z brzucha dziewczyny o imieniu Polska wołam do ciebie
albatrosie noszący w brzuchu zapalniczki 
wybacz że nie jestem chrupiącym krylem

z klatki bloku w centrum Wrocławia wołam do ciebie
albatrosie o płucach zwłóknionych pyłem 
wybacz że nie umiem trawić butelek 

z szarpanego przez rozziewy ciała wołam do ciebie
albatrosie o ciele jak cmentarz zabawek 
wybacz że nikt nie umie strawić

módlmy się 
abym godził się z tym czego nie mogę
abym zmieniał to co mogę 
abym mądrze odróżniał mięso od poliestru 

z tomu Animalia, 2019