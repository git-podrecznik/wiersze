Metronom metra wystukuje w szynach
kolejne metry małej metropolii;
Kolej kołysze, pod stropem z betonu,
mocno nadsennych mieszkańców wagony.
Nadprzewodzeni zimnym magnetyzmem,
który swym chłodem unosi poduszki
pokładają swe plany, jak szaleńczy wizje,
na podkładach torów życia w dwutorowej próżni.
W metaliczność mroku ich ciągle ciągnie ciąg lokomotywy,
produkującej parę przesyconą płaczem.
Przykrym przeżyciem przejeżdżać przystanki,
których już nigdy w życiu więcej nie zobaczysz.
Na próżno prężnie poszukują później
pokładów prze-ry-wa-nych przy-je-mno-ści,
rozżarzonych rozrzewnień i spiętrzonych spojrzeń,
zakłamanych zaprzeczeń utopionych w utopii.
A tory ciągną się w dal,
I toczy się ludzki los
I tłoczy się w żyłach brak
- brak szans na inny kurs.
