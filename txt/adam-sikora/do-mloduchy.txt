Adam Sikora
Do młoduchy

Kochana młoducho, stan ci się przemienia,
Teraz z ciebie będzie ładna gospodynia,
     Teraz będziesz miała klucze w swojej mocy,
     Będziesz się musiała starać we dnie, w nocy.
Ale co ci powiem, słuchaj mojej rady,
Nie będzie na tobie nigdy żadnej wady.
     Najprzód kochaj wiernie małżonka swojego,
     I na włos wypełniaj dobry rozkaz jego,
Strofuj i nauczaj uprzejmie czeladkę,
By cię poważano, jako dobrą matkę.
     Skoro się przebudzisz rano, prędko wstawaj
     Wszystkim domownikom dobry przykład dawaj.
Chwyć się zaraz zrana zręcznie swojej sprawy,
I nie gotuj nigdy na śniadanie kawy -
     Boć to nie należy sprostym gospodarzom,
     Ale tylko dworskim i pańskim kucharzom.
Nagotuj wodzionki z chleba razowego -
Czem cię Bóg pożegna, bądź kontentną z tego.
     Nie sprzedawaj nigdy podaremnie zęby,
     Jak się zechcesz wadzić, wlej wody do gęby.
Nie czyń sobie nigdy dostatniej wygody,
Nie noś wieszotorów podług każdej mody.
     Nie kochaj pochlebcy, bądź oszczędną wszędzie,
     Każdy z domowników wychwalać cię będzie.
Ubogie dziateczki przytulaj do siebie,
A to będzie dobra gospodyni z ciebie.