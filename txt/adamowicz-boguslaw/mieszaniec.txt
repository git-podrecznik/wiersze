Adamowicz Bogusław
Mieszaniec

 
 Z ojca kłapouchego prostaka, i matki

Rasowej wytwornisi stajennego chowu,

Smutny płód mezaliansu, w sferach tych nierzadki,

Muł, zwierzę pełne zalet i pełne narowu.



Z gatunku krwi za wyższym utęsknionym światem,

Gdzie nim gardzą, sam szczęścia nie chce szukać w gminie,

Nie znajdzie go w włóczędze, poganiany batem,

A gdyby znalazł, bez potomstwa zginie.



O serce, biedne serce, nie w jednakiejż mierze

Pomiata tobą los, poganiacz zły i stary?...

Masz że wzajemność gwiazd, gdy ziemią gardzisz szczerze?...



Mądre, zacne, uparte, pracowite zwierze!

Za krokiem wlokące krok, przez góry, doły jary,

Samotne stromą ścieżką dźwigają swe ciężary!