Bajka

Chiński cesarz w malowanej trumience 
zamknął oczy skośne jak łódki, 
włos falisty zacisnął w ręce, 
włosa strzegły jelenie malutkie. 

Już ostatnie spłynęły łezki, 
czarny bonza przyklękał nad szarfą, 
kiedy Lojola w pantoflach niebieskich 
stanęła krucho i płakała bardzo. 

Lojoli lekki lok, jej lok 
cesarz tulił do martwego kimona, 
jak dzwoneczek kołysał lok blond, 
o Lojolo, Lojolo, Lojolo! 

Była jak ziarnko ryżu lub deszczu 
przezroczysta i lekka taka - 
Ach, jak grała, co wieczór 
na berle większym od niej 
ulubione jedwabne melodie, 
że słowiki słuchały w klatkach. 
Wtedy cesarz żółty jak księżyc 
mrużył oczki skośne jak łódki 
i palcami przebierał w jej lokach - 
w malowanej trumience leży, 
a Lojola 

- mandarynkę obiera ze smutkiem.

Tadeusz Gajcy