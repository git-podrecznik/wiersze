Korale

Pokrusz wątłe gałązki, 
w których się wikłasz - 

Z pejzażu małego jak okno 
świergotem karmiąc dwie wąskie 
stopy gołębie 
wyjdzie starzec barwny jak witraż. 

W brodzie wysnutej z wilgotnej głębi 
ociekającej puszystym brzaskiem 
przyniesie trzepot ruchliwy 
ważek nadrzecznych i aster. 

U warg zdziwionych i miękkich 
zawiśnie dziecinny szczebiot, 
kiedy ze ścieżek zaczerpie 
oczu odjętych drzewom; 

kiedy z powietrza dłonią omszałą 
zerwie tę chwilę, w której się wikłasz, 
usłyszysz znowu: za oknem gałąź 
szumi mozolnie jak morska muszla. 

- I będzie dłużej i będzie smutniej - 
Starzec jak płatek z łatwej bibułki 
sfrunie z pejzażu pod westchnieniem szybkim 
i żal okrągło fioletem sukni 
spłynie po rękach wiotszych od wiklin. 
I sny wiązane na senną nić 
będą opadać ku skroniom prędkim - 
iść - żal, 
żal iść - 
Senne są stopy giętkie jak pręty, 
przebyć nie mogą szeptu gałęzi - - -
źle iść, 
żal. 

Zamknij pejzaż jak okno ruchem uśpionej ręki, 
do szeptu nachyl się czule - tak poznasz tę chwilę soczystą 
i rozerwiesz korali sznurek, i odnajdziesz się w własnym uśmiechu 
podwojona przez sen jak przez lustro. 
Lecz się nie zjawi barwny starzec, 
by zerwać dłonią omszałą 
jeszcze raz, tę chwilę, w której się wikłasz. 
Zostaw szumiącą gałąź 
- najważniejsze dopiero się zdarzy - 

pogubiły się korale lub zmieniły w witraż.

Tadeusz Gajcy