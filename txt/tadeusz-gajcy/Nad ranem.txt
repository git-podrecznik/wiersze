Od mego serca do twego 
droga jak listek długa, 
a przecież budzi nas echo 
grając w nas jak kukułka: 
ciebie o słowo za późno, 
mnie o pół nuty za wcześnie, 
więc w twarz ci patrząc jak w lustro 
podwojony sam sobie jestem: 

Wiewiórczy ogień mnie znaczył 
i kropla żelaza lecąc 
krzyżyk nad czołem jak dzwonek 
wieszała, albo jak pieczęć, 
abym dotknięty ogniem 
dłonie zaciskał obie 
jedną o młodość za późno, 
drugą za wcześnie o wieczność. 

I obłok, co się zatrzymał 
we mnie jak w sennej rzece, 
albo w wieczornej roślinie 
ciemność łagodną przędzie, 
abym jak ryba świecąc 
w powietrzu błądził i ustom 
słowo dla ciebie - zbyt wcześnie 
podawał - albo za późno. 

Od mego ciała do twego 
droga jak ręka prosta, 
lecz ciągle dzieli nas echo 
w sercu podwójnym i głosach, 
bo dym, co niebo przybliżył 
jak kogut nad snem moim pieje 
o żałość twoją - za późno, 
za wcześnie o moją nadzieję.