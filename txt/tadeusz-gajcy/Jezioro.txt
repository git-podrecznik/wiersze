Jezioro

Jak odnajdziesz mokrą nutę w kropli głosu? 

Masz usta złożone do snu, 
a tu próchno świeci w oczach, w kwiatach ognie - 
Skrajem jawy uciekać musisz, 
bo się zgubisz w ostrych liliach, nie powrócisz, 
bo w jeziorze stopisz włosy i sen zmoknie. 

Jak odnajdziesz mokrą nutę w lustrze nowiu? 

Masz usta złożone do snu, 
a tu sieć, a tu mróz, a tu blask - 
Blask łzę rzeźbi i różową siecią łowi, 
nie chodź w lilie - jesteś boso, 
wróć się jeszcze, sen rozgarnij póki czas. 

Czy odnajdziesz, czy zrozumiesz, że jej nie ma? 
Każda nuta sięga dna, a najgłębsza - mokra, 
syczy próchno, oczy pali, w kwiatach blask, 
zasłoń oczy, kwiaty uzdrów - bo cię ziemia 
snem ominie, strąci w lej i zamieni w kroplę. 

Daj się baśni poprowadzić, gdzie na spodzie kule gniazd, 
gusła w pąkach, sine ryby jak wieczornych świateł nurt, 
trzciny lękiem wędrujące pod melodię wody bór - 
każ się baśni poprowadzić, a wzorzysta będzie baśń - - - 

Może nie wiesz, pewnie nie wiesz, jest w jeziorze zwierz -

Kiedy staniesz kruchą twarzą nad kielichem lilii, 
odwróć skronie - ogień pryska, więc nie próbuj się pochylić, 
bo nie wrócisz, bo pod stopą próżnia zamiast mostu, 
a to woda, tylko woda - a gdy weźmie, już nie odda - 
może nie wiesz, pewnie nie wiesz: 
masz usta złożone do snu. 

Zwierz ma kudły z długich wierzb, a na grzbiecie plamkę, 
nie wierz nutkom, nawet tej, co ma skrzypki blade - 
Skrzyp po fali, skrzyp po rzęsach i w jezioro ciężka łza 
pada z pluskiem, łuski wodzi, sen zamyka, gasi blask - - - 

Skrajem jawy uciekaj, uciekaj, 
bo zwierz z toni odmyka powieki - 

nie odnajdziesz, bo głęboko, bo bez dna.

Tadeusz Gajcy