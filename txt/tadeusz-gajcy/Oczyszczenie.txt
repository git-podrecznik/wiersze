światłu temu schodzący w obraz 
jestem drzewem czy ptakiem ślepym? 
Błyskawicy srebrnej koronka 
cień mój toczy wysmukłym niebem. 
Więc ruchliwą twarzą zwrócony, 
gdzie odległy już piorun stąpa 
ręce moje jak dwa liście klonu 
na ogniste kładę niebiosa. 

Będę trwać tak pół-człowiek, pół-drzewo 
na cierpliwej powietrza wadze. 
Kiedy serce ułoży mnie siwe 
w miejscu światła, gdzie lśniącą kładzie 
kość jak cacko - Bóg z uśmiechem dziecka - 
będę tylko już drzewem bezlistnym, 
a zły ogień jak krucha owieczka 
pójdzie dalej niewinny i czysty. 

Jakąż wtedy otrzymam własność? 
Zejdę niżej - a kamień i próchno 
nowe niebo utworzą, by zasnąć. 
Chłodne niebo i smutne. Gdy w górę 
pójdę - obszar bez granic mnie wchłonie 
i stanie nagle się światłość 
mała jak okna płomień. 
Chłodny płomień i smutny. 

Będę trwać więc niebu na przekór 
w obraz idąc wspomnieniem bosym: 
dzwonił gromko na piaszczystym brzegu
w liściu chmury jak żołądź - kościół. 
Gołąb z gipsu tam mieszkał nad lustrem 
wody świętej, co spadając ostro 
na me czoło i dziecięce usta 
słowo małe uczyniła siostrą.