Astry
Adam Asnyk

Znowu więdną wszystkie zioła, 
Tylko srebrne astry kwitną, 
Zapatrzone w chłodną niebios 
Toń błękitną. 

Jakże smutna teraz jesień, 
Ach, smutniejsza niż przed laty, 
Choć tak samo żółkną liście. 
Więdną kwiaty, 

I tak samo noc miesięczna 
Sieje jasność, smutek, ciszę 
I tak samo drzew wierzchołki 
Wiatr kołysze. 

Ale teraz braknie sercu 
Tych upojeń i uniesień, 
Co swym czarem ożywiały 
Smutną jesień. 

Dawniej miała noc jesienna 
Dźwięk rozkoszy w swoim hymnie, 
Bo aielska, czysta postać 
Stała przy mnie. 

Przypominam jeszcze teraz 
Bladej twarzy alabastry, 
Kruzce włosy, a we włosach 
Srebrne astry. 

Widzę jeszcze ciemne oczy 
I pieszczotę w ich spojrzeniu 
Widzę wszystko w księżycowym 
Oświetleniu.