Dni są jak puste przebiegi ciężarówek,
rejsy statków o zaniżonym tonażu,
wyblakłe wspomnienia śmierci, która już nas
nie dotyczy, nie znajduje miejsca pośród
pustych ładunków. Burze nie wybuchają,
tlą się wolno, jest już po kapitulacji,
ale broń nie została jeszcze złożona.
Minimum złudzeń, zawsze tak potrzebne,
nawet gdy wiadomo: stąd nie można nigdzie
dojechać, dotknąć kobiety, posmakować
litery. Trzeba tu spacerować między
rzędami i cierpliwie tłumaczyć: jemu
też nie jest łatwo, los z trudem się na
to godzi i pogodzić się nie chce z nami,
bo gdyby był częścią większego porządku
lub chaosu, gdyby mógł wiedzieć coś
na ten temat, ale nie: musi tworzyć
puste przebiegi aut, flautę na morzach,
puste dni, ciszę za pragnącymi oknami
